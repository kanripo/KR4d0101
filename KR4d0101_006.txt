# -*- mode: mandoku-view; -*-
#+TITLE: 長興集
#+DATE: 2015-08-24 23:54:21.333536
#+PROPERTY: ID KR4d0101
#+PROPERTY: BASEEDITION WYG    
#+PROPERTY: JUAN 卷六
<pb:KR4d0101_WYG_006-1a>¶
欽定四庫全書¶
　長興集巻六　　　　　　宋　沈括　撰¶
　　謝運判啟¶
右某恩踰素分使以臨民嵗未再成遽叨進秩惟陵陽¶
之屬郡據南楚之上游豈曰非才繼叨假守尚賴髙明¶
之在部特優惷鄙之為邦擴金冶以能容棄玉瑕而不¶
指此蓋伏遇某官魁然以國器之重藐然忘師府之嚴¶
觀事功之際而唯責其成略文墨之近而不求其備餘¶
<pb:KR4d0101_WYG_006-1b>¶
光所燭遂容冒分之安溢愛上聞兹辱過情之譽敢不¶
益嚴職守増勵寅誠上酬天地之私次答撫休之賜感¶
荷之至不任下懐¶
　　賀賈殿前啟¶
右某伏審上膺詔㫖之嚴入䕶殿巖之秘伏惟歡慶恭¶
以某官器度宏逺材猷敏明謹重足以飭躬威恵足以¶
禦衆謂萬夫之望故外分節制之崇以四國是瞻故内¶
總腹心之寄側聞譽命簡自清衷屬分江國之麾阻從¶
<pb:KR4d0101_WYG_006-2a>¶
賓宏之見歡抃之至但切下懐¶
　　回廣徳葉職方啟¶
右某啟假守偏麾幸密仁人之境講聞善政具為拙者¶
之依長民竊愧於誤恩被命遽叨於易地方圖進記已¶
辱貺書辭意褒嘉禮問優過數河南之尺牘藏之為榮¶
若衛人之瓊琚永以為好¶
　　賀樞密李侍郎啟¶
右某伏審上被制書進登樞府明良協契逺邇均歡竊¶
<pb:KR4d0101_WYG_006-2b>¶
以帷幄之嚴儀刑所寄幾微之㑹丞弼致隆兹屬光華¶
之辰進居宥密之地實席元哲共熈永圖恭惟某官學¶
懋庶幾徳隆可乆論追商誥之雅謀合皋謨之嘉迪康¶
兆民將明後覺名實並隆而含章屢晦語嘿惟義而處¶
已甚休况朝野具瞻之益深而廟堂虚位之兹乆側聞¶
譽命蓋出清衷知柔知剛亶惟邦之舊老為仁為夀將¶
見世以太清某以守郡逺方不獲稱慶鈞屏瞻望台光¶
無任歡抃歸依之至¶
<pb:KR4d0101_WYG_006-3a>¶
　　賀樞密薛侍郎啟¶
右某伏審膺受明詔秉持中樞自邇及遐率歡且慶恭¶
以某官識窮物理之妙才通世務之繁政聲為吏道之¶
師治行聳士林之望蓍蔡其智而情偽無不察權衡其¶
公而輕重不能欺榷六路之饒轉江淮之粟而用不屈¶
主大農之計佐邦國之人而力有餘嶷然文武之全才¶
簡在聖神之深注唯中山之重地控定武之絶邊玉帳¶
潜神懾外夷之泰志旃裘請命知中國之深仁道以時¶
<pb:KR4d0101_WYG_006-3b>¶
行徳宜位稱果疇績用入賛幾微說禮敦詩坐釐天縡¶
之柄經邦論道行正中台之符¶
　　賀趙龍圖啟¶
右某啟伏審進登延閣往殿雄藩慶人主之異知興士¶
倫之榮慕竊以圖書祕府號稱雲漢之居洮隴新封望¶
重邊防之寄入則論思獻納登蓬灜之逰出則控制綏¶
懐總將(闕/)　　茍非器博之用孰分西顧之憂恭以某¶
官敏識通微懐才應務量涵方整徳迪剛明妙䇿凌雲¶
<pb:KR4d0101_WYG_006-4a>¶
擢起英豪之域亨衢振翼俄登直侍之聨賢臨一時名¶
軼近古自天子推為國器而大臣願備已知翺翔要津¶
談笑已成於殊最斡旋邊計富强尤賴於嘉謀注倚増¶
隆聲猷日茂式是西屏隠若長城近出禁中上固推於¶
頗牧威聞塞外氣已懾於羌氐豈容仗鉞以乆留行有¶
秉鈞之殊拜¶
　　賀年啟¶
右某伏以杓見於寅㑹三元而為朔陽來於泰皷萬物¶
<pb:KR4d0101_WYG_006-4b>¶
以回春惟視履以考祥茂對時而介福恭以某官徳容¶
師衆才賦坤輿雅意在於本朝威風𢥠於江介堰藩均¶
逸已觀慶績之成尊主芘民行有具瞻之拜屬假麾於¶
偏壤阻造見於賓閎祈頌之誠昕夕於是¶
　　元正賀鄰郡太守啟¶
右某伏以首祚於元已驗寅杓之建履端於始重當人¶
統之更茂惟徳助之多翕有天和之受恭以某官貴名¶
得衆懿行直躬朱輪兩旛暫宣寛大之詔玉峰閎徹即¶
<pb:KR4d0101_WYG_006-5a>¶
歸禁近之嚴屬分江國之麾阻從賓宏之見¶
　　元正賀鄰郡通判啟¶
右某伏以首祚於元已驗寅杓之建履端於始重當人¶
統之更恭惟某官徳稟雄成才鍾特起候藩佐治教源¶
雖賴於同流禁苑需賢帝眷即膺於大任¶
　　謝建平張善賛啟¶
右某伏審上被詔嚴進陞官屬伏惟歡慶某官鍾才特¶
起稟徳雄成聳士林之乆傾惜俊僚之尚屈以有餘之¶
<pb:KR4d0101_WYG_006-5b>¶
恢刃至則收功然不器之良能豈容近用未皇馳賀先¶
辱貺書悚荷之深敷陳奚既¶
　　與學官張節推啟¶
某再拜器之學官執事伏䝉示諭以州學説書事前時¶
已粗陳其梗槩冀當見察而執事以某辭之過拒之堅¶
不然也自仲尼聖人未嘗絶人如某不肖其可以拒人¶
耶某嘗讀論語陽貨遇孔子而勸之仕孔子曰諾吾將¶
仕矣說者謂孔子以順辭免某常以謂不然欲仕誠孔¶
<pb:KR4d0101_WYG_006-6a>¶
子之心蓋諸侯未能用之孔子未嘗失時也先王之道¶
誠在於五經自漢始以言舉人而五經為學者一藝言¶
行分立而聖人之道始晦非特學者不至亦教人者之¶
罪也某愚鄙義行未有加於人諸君既過聽而見從雖¶
微執事之言某將悉其有無傾囷倒廩以效朋友之職¶
然孟子不受曹交之請以謂交茍不為雖孟子其如之¶
何哉此其所以不受也某不才獨安能為孟子之所不¶
能茍以謂講説為不然則不講未必能完可言而不言¶
<pb:KR4d0101_WYG_006-6b>¶
與不可言而言其為失一也某亦何取於不言蓋力有¶
所不及則不敢恥於不能雖然以是遺諸君亦不可謂¶
無意也孔子曰吾叩其兩端而竭焉非必竭天下之道¶
也竭其教人之忠而已矣空言不度其所宜未見其能¶
忠也若某之淺陋雖為之不能有益於人徒不盡其誠¶
非所以待諸君也期必見察幸甚不宣某再拜¶
　　荅李解元啟¶
某再拜希古解元足下始某樂聞足下之名而又幸見¶
<pb:KR4d0101_WYG_006-7a>¶
其顔色矣雖然未敢遂謂盡能識而知之就觀足下之¶
文辭巻舒抑揚馳騖浹洽雖然則謂之足矣未見其不¶
可也當其議論出沒之際猶曰未敢决然自信如某者¶
固可以自信耶足下不以其不肖而問焉况其取於天¶
下博學多識者也異時樂善篤義奮然而來者之先果¶
然必足下也某不幸少更艱難憂離轉側出入十餘年¶
之間平居所以朝夕託而生者一出於其身思慮幸而¶
不忘者皆非出於精明强力之心雖其氣耗而意索今¶
<pb:KR4d0101_WYG_006-7b>¶
日得從諸君之遊不至於遂泯而已者於某計不為不¶
厚矣彼以庠序之教誨育諸生皆賢者之事非學於人¶
者所能為也辱書之重仰之畏之願謹學焉文編已傳¶
之謹奉歸左右不宣某再拜¶
　¶
　¶
　¶
　長興集巻六¶
